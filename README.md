Celem projektu było stworzenie środowiska umożliwiającego analizę obrazów obiektów
zarejestrowanych w różnych zakresach widma. W ramach realizacji założeń opracowano dwa
kluczowe moduły.

Pierwszy z nich to stanowisko pracy kamery, które zostało zintegrowane z Raspberry Pi i
wykorzystuje promieniowanie emitowane przez trzy różne rodzaje diod. System ten umożliwia
wykonywanie zdjęć zarówno z oświetleniem zlokalizowanym nad badanym obiektem, jak i
pod nim, co pozwala na kompleksową analizę struktury i właściwości badanego materiału. W
ramach przygotowanego stanowiska skonstruowano stelaż służący jako miejsce mocowania diod,
kamery oraz Raspberry Pi. Ponadto opracowano układ elektroniczny do sterowania diodami,
oparty na rejestrach przesuwnych kontrolowanych za pomocą mikrokomputera. Stworzono
także oprogramowanie umożliwiające wykonywanie serii zdjęć badanego obiektu przy użyciu
diod z zakresów promieniowania UV, IR, VIS. Zdjęcia te są wykonywane w zróżnicowanych
konfiguracjach oświetlenia, co pozwala na utworzenie dedykowanego zestawu danych (dataset)
służącego do dalszej analizy i przetwarzania.

Drugim z modułów projektu jest interfejs graficzny, który umożliwia użytkownikowi zastosowanie
wybranych algorytmów przetwarzania obrazu na wskazanych zdjęciach z zestawu danych.
W ramach jego przygotowania zaimplementowano kluczowe algorytmy przetwarzania obrazu.
Interfejs został zaprojektowany w sposób intuicyjny, umożliwiający łatwy wybór zdjęć, konfigurację
parametrów kluczowych algorytmów oraz wizualizację wyników w czasie rzeczywistym.
Dzięki predefiniowanym operacjom użytkownik może szybko przetwarzać zdjęcia i uzyskiwać wyniki.

Na podstawie wyników testów przeprowadzonych na zróżnicowanej grupie obiektów można
stwierdzić, że cele projektu zostały w pełni zrealizowane. Przygotowane moduły, obejmujące
stanowisko pracy kamery oraz graficzny interfejs użytkownika, umożliwiają efektywne i wszechstronne
przeprowadzenie analizy obrazów w różnych zakresach widma.

Praca została zrealizowana wspólnie przez Maksymiliana Burdzieja i Tobiasza Mańkowskiego

![obraz](https://github.com/user-attachments/assets/1f49b2f1-7b0f-4c4e-980e-9d23072b0f2c)
![obraz](https://github.com/user-attachments/assets/341704f5-ab41-47a5-910a-cf2fb9dfc4d2)

![obraz](https://github.com/user-attachments/assets/0e7a22a3-3fb4-4c11-9019-b7ef93cf0738)

![obraz](https://github.com/user-attachments/assets/5e4b4200-7a0e-4652-ba1c-a1294d28b282)
